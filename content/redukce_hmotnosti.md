---
title: "Redukce hmotnosti"
date: 2022-10-23T10:07:21+06:00
# post image
image: "images/therapy.jpg"
# post type (regular/featured)
type: "featured"
# meta description
description: "Mgr. Romana Svíbová | Redukce hmotnosti"
# post draft
draft: false
---

Ahoj, jsem Romana, jsem terapeut a čokoholik. Se skoro **30 kily** navíc jsem se ale rozloučila a víc než **10 let** si je držím od těla (dobře, dobře…občas se jich ke mně na chvíli pár vrátí, než je zase pošlu do věčných tukovišť…).

<br>

### „HOVORY O SÁDLE“
Se snahou o trochu nadhledu jsem takto pojmenovala terapeutické, vzdělávací a podpůrné aktivity směřující k redukci hmotnosti, podpoře rozumného přístupu ke stravování, tělu, a emocím.
„Hovory o sádle“ jsou takové aktivity, jaké bych si sama přála absolvovat a zažít před 15 lety, kdy jsem se poprvé pustila do boje s vlastními nechtěnými kily (a že jich bylo).

**„Hovory o sádle“** jsou založené na více než 10 letech vzdělávání a vlastních zkušenostech s výše uvedenou problematikou. Jelikož jsem také KB (kognitivně-behaviorální, KBT) terapeutkou, kladu velký důraz a pozornost terapeutickým tématům (tj. „práce s hlavou“, vůlí, motivací, limity…) a psychologii hubnutí. 
V rámci ČR se jedná o jedinečný a především komplexní přístup k řešení řešení nadváhy/obezity, redukce hmotnosti, emočního a záchvatového jezení.

<br>

### EXISTUJÍ ZÁZRAČNÉ METODY A ZÁZRAČNÍ PORADCI PRO HUBNUTÍ?
V rámci získávání zkušeností jsem absolvovala i školení s různými poradci (mj. například Farid Ahmadov), četla „knížky, které vám zcela změní pohled na hubnutí“. Nikdo z těchto lidí opravdu nepřišel na nic nového na poli redukce hmotnosti, pouze těží z vaší nevědomosti, protože toho jednoduše vědí více než vy (v tom lepším případě, v tom horším jen předávají dál a dál různé mýty o hubnutí nebo lákají na pěkná slovíčka, rychlé úbytky, „jedinečné“ metody apod.), ale zázraky, magie ani nic mimořádného v tom není. Je to „pouze“ biochemie, fyziologie (a ty opravdu nikdo z poradců nevymyslel) atd.

Předávat dál vědomosti a zkušenosti je v pořádku. V pořádku ale není, pokud již známé informace jsou vydávány za vlastní nápady, prezentovány jako zázračné, nově objevné, „tajné“ apod.

<br>

### FAKTA:
- Mějte informace a znalosti, takto nebudete do konce života závislí na jídelníčcích a radách výživových poradců
- Pokud se vám dlouhodobě nedaří, trápí vás „jojo efekt“, nemáte se rádi a ztrácíte naději – získejte důležité informace, naučte se nové věci, pracujte s psychikou (pokud na to nemáte sami sílu, už se točíte dlouho v začarovaném kruhu – vezměte si na pomoc odborníka)
- KBT je celosvětově nejuznávanější metodou pro řešení nadváhy, obezity a poruch přijmu potravy (mezi které patří i emoční a záchvatové jezení)
- Existují desítky, možná stovky dietních stylů, jídelníčků, návodů…a všechny mohou fungovat, pakliže je správná „metoda“ vybraná pro správného jedince, tj. úspěch tkví v individualizaci pro konkrétního člověka, ne v paušalizaci a univerzálnosti
- Vaše hlava všemu velí, rozhoduje, zda budete úspěšní či ne, věnujte proto pozornost práci s emocemi, stav vaší mysli rozhoduje o výsledku vašeho snažení
- Pokud jste neúspěšní, ne vždy je na vině malá vůle a nízká motivace
- Pro hubnutí nemusíte nadměrně sportovat
- Při hubnutí se nemusíte nadměrně trápit a omezovat
- Jestliže budete investovat do svého vzdělání a psychického zdraví, bude to pravděpodobně nejlepší investice ve vašem životě

<br>

### O CO SE JEDNÁ?
Věřte tomu nebo ne, hubnutí není atomová fyzika (i když je velmi výnosné o tom lidi přesvědčovat). Tedy – abych byla fér – biochemicky je to poměrně komplikovaná hra se stovkou hráčů a desítkami proměnných, ale reálně pro dosažení výsledků potřebujete znát základní a důležité věci o fungování a potřebách vašeho těla. No a pak je tu ještě taková „maličkost“ – co dělat s hlavou neposlušnou a mozkem, který hází klacky pod nohy? 

Internet praská ve švech - stovky výživových poradců, diet, stravovacích stylů, návodů...jenže naprostá většina z nich se zaměřuje pouze na jídelníček, případně pohyb, a ignoruje práci s "hlavou" dotyčné po zhubnutí toužící osoby. A vy už víte, že tomu šéfuje mozek. Ignorovat šéfa není dobrý nápad.

<br>

### PRO KOHO?
Pánové prominou, tohle je čistě dámská jízda. Pro věčné dietářky, přejídačky, závislačky na cukru, emoční jedlice, specialistky na „jojo-efekt“ , mistryně v odkládání (začnu v pondělí, od září, až bude Venuše v konjunkci se Saturnem…) a všechny, kterým myšlenky na hubnutí, jídlo a vše kolem zabírá až moc času a energie.

<br>

### CO MŮŽU OD “HOVORŮ O SÁDLE“ OČEKÁVAT?
Seznámení se s neporazitelnou partou -  vědomosti (potřebné informace), podporu (spolusdílení, pomoc, motivaci), terapeutickou práci (práce s psychikou). Naučíte se více, než ví 99% procent běžné populace (a pravděpodobně i více než mnoho „odborníků“). Naučíte se chápat svoje myšlení, emoce a chování. Některé (nebo většina) z vašich představ o redukci váhy vezmou za své. A stane se toho mnohem víc.
1) **VZDĚLÁVÁNÍ** – bez toho to nejde - pokud mám znalosti, můžu je proměnit v dovednosti, vím, co mám nebo nemám dělat, proč a jaké to bude mít důsledky, nemusím se po zbytek života spoléhat na kouče, poradce, na jídelníčky (…)
2) **PODPORU** terapeuta, případně i skupiny (u skupinových programů)
3) **TERAPEUTICKOU PRÁCI** se zásadními tématy – techniky a přístupy především kognitivně-behaviorální terapie, která je celosvětově uznávaná jako nejúspěšnější při práci s poruchami přijmu potravy a léčbě nadváhy/obezity

<br>

### CO VŠECHNO JSOU „HOVORY O SÁDLE“?
Termíny budou doplněny.
- **Dámské podvečery** – otázky a odpovědi, tematicky zaměřené podvečery (stravovací styly, emoční jezení atd.)
- **Individuální terapie a poradenství** – spolupráce krátkodobá či dlouhodobá, ale vždy intenzivní a osobní, podpora při cestě za novým/lepším životem, postavou a psychickým zdravím, průběh je individuální vždy dle přání a potřeb klienta, může zahrnovat i společné pohybové aktivity, nákupy se zaměřením na vhodné potraviny apod.
- **Poradenství/terapie v rámci menší skupiny** – pro 2-3 kamarádky/členy rodiny
- **Vzdělávací akce** – zaměřené tematicky (např. nízkosacharidové stravování, hubnutí a emoce…) či komplexně (tělo-psychika-výživa – pohybová aktivita)
- **Podpůrné terapeutické skupiny** 

<br>

Všechny aktivity obsahují v různých poměrech část terapeutickou, vzdělávací a podpůrnou.

Pro bližší info o termínech a ceně mě prosím [**kontaktujte**](/contact).

> Pokud si nejste jistí, zda se na mě můžete se svými obtížemi obrátit nebo pokud máte jakékoli dotazy, [**kontaktujte mě**](/contact) prosím telefonicky či emailem.