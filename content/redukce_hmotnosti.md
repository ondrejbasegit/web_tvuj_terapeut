---
title: "Hubnutí"
date: 2022-10-23T10:07:21+06:00
# post image
image: "images/therapy.jpg"
# post type (regular/featured)
type: "featured"
# meta description
description: "Mgr. Romana Svíbová | Hubnutí"
# post draft
draft: false
---


Nabídka událostí/setkání v rámci redukce hmotnosti [**zde**](/hovory_o_sadle).

Hubnutí není vždy procházka růžovým sadem (ale co Vám budu povídat). Věřte nebo ne, není to ani atomová fyzika, horor nebo „misson impossible“. Může to být dobrodružná cesta za poznáním potřeb vlastního těla i duše. A tenhle příběh určitě může skončit happy endem :)

<br>

### Kdo jsem?

Ahoj, dobrý den. Zdraví vás terapeutka a zapálená bojovnice za zdravé tvary a klidnou mysl. Se skoro 30 kily navíc jsem se rozloučila a víc než 10 let si je držím od těla (dobře, dobře…občas se jich ke mně na chvíli pár vrátí, než je zase pošlu do věčných tukovišť…).

Můj přístup k redukci hmotnosti, způsob práce s klienty a projekt „Hovory o sádle“ jsou založené na více než 10 letech vzdělávání a vlastních zkušenostech (hodně, hodně zkušeností…) s výše uvedenou problematikou, na kombinaci kognitivně-behaviorálního přístupu a poradenství/terapie v oblasti výživy a psychologie hubnutí. Jelikož jsem také terapeutka, kladu velký důraz a zaměřuji se na terapeutická témata (tj. „práce s hlavou“, vůle, motivace, sebepřijetí, vztah k jídlu, emoce, selhání v redukci…). Na principech kognitivně-behaviorální terapie stojí například i způsob práce společnosti STOB (STop OBezitě). K podpoře změny přístupu k sobě nebo ke stravování a hubnutí nabízím také možnost využití relaxační hypnózy.

V rámci ČR se jedná o jedinečný a především komplexní přístup k řešení nadváhy/obezity, redukce hmotnosti, emočního a záchvatového jezení.

<br>

### Jak pracuji?

Nepovažuji se za klasického „výživáře“(to jen tak pro pořádek), jídelníčky na míru vytvářím jen ve výjimečných případech, počítání kalorií a kalorické tabulky také primárně nevyužívám (ale mohu pomoci se skladbou jídelníčku těm, kteří do tabulek zapisují). Systém mnou nabízeného hubnutí vychází z výsledků klinických studií, vědeckých poznatků a důležitých informací o výživě, vzdělávání v oblasti fyziologie, biochemie a psychologie hubnutí, funkce hormonů a hormonální odezvy těla na přijatou potravu, pohyb a psychické stavy. Na těchto principech také stojí mnou vytvořený „Systém přirozené redukce“, viz níže. S klienty lze pracovat i mimo tento systém vždy s ohledem na jejich individuální přání a potřeby.

Sympatizuji a inspiruji se u lidí, které vnímám jako odborníky v oblasti hubnutí a výživy a u kterých vidím opravdové zapálení pro obor – např. Michal Josef Tóth, Margit Slimáková…V rámci snahy o rozšiřování vědomostí a další inspiraci jsem spolupracovala a čerpala informace i u dalších poradců pro výživu (Farid Ahmadov, Daniel Čmel…), v českém rybníčku již ale na žádné novinky a „zázraky“ nenarážím.

<br>

### Co je systém přirozené redukce?

Většina akcí je určena pro ženy. Systém přirozené redukce je vhodný pro muže i ženy.

Systém přirozené redukce jsem vytvořila po spoustě let vzdělávání a sebezkušenosti. Nemůžu říct, že se jedná o dietu (kolik z vás si teď oddychlo?), přesto jsou výsledky skvělé - na těle, i na zdraví. Většinu principů systému sama dodržuji několik let (úbytek téměř 30kg + úspěšné udržování váhy cca 10 let).

Systém „mého hubnutí“ vychází a stojí na principech výsledků klinických studií, vědeckých poznatků a důležitých informací o výživě, vzdělávání v oblasti fyziologie, biochemie a psychologie hubnutí, funkce hormonů a hormonální odezvy těla na přijatou potravu, prováděný pohyb a psychické stavy jedince. Systém má několik úrovní – sami si volíte, jak rychle (pomalu) chcete hubnout, či zda chcete jen váhu udržovat. Jelikož jsem také terapeut, propojuji redukci váhy i s terapeutickými tématy (selhávání v redukci, sebepřijetí, vztah k jídlu, emoce…).

Vaše tělo ví, co má dělat. Je stvořené k tomu, aby Vám sloužilo, ne škodilo. Je pro něj přirozené, že hledá rovnováhu, přímo prahne po rovnováze v každém okamžiku a dělá vše pro to, aby ji získalo a udrželo. V této době, době blahobytu, děláme ale spoustu věcí, které přirozené mechanismy našeho těla tlumí, způsobují nerovnováhu, nesoulad (chronický stres, jídlo bez živin, vysoce zpracované potraviny, které dělají z našeho mozku zmateného chaotika, který neví, kdy má dost…). Tyto a další nešvary mají za následek mimo jiné nestabilní hladiny hormonů, které způsobí, že často nejsme schopni slyšet a vnímat, co potřebuje naše tělo a co nám říká vlastní hlava. Dokonce už ani nepoznáme, jestli máme hlad nebo jen chuť, kdy jsme ještě hladoví a kdy už sytí. Svým chování jsme nepřítelem vlastnímu tělu. Tělo není Váš nepřítel - pokud má k tomu podmínky (pokud mu je Vy dáte), je to Váš parťák, který dělá vše proto, abyste se měli jako v bavlnce (a ještě k tomu hezky vypadali).

V programu je samosebou prostor i pro práci na psychice. Kila jsou v hlavě. Hubnutí nemusí být o neustálé kontrole, hlídání každého sousta, neustálých myšlenkách na jídlo a omdlévání při slově „čokoláda“. Každá druhá rozumná dieta funguje. To, co rozhoduje, zda bude fungovat i u vás, je Váš mozek, Váš přistup k jídlu, hubnutí, k „selhání“ při redukci…a když je mozek šéf, který rozhodne o tom, kolik okrasných tukových prstenců bude „zdobit“ Vaše tělo, není rozumné mu nerozumět. Správně jíst pro Vás může být časem stejně přirozené jako dýchat.

Nezakazujeme si žádné jídlo. Nenutíme se do pohybu kvůli hubnutí. Učíme se slyšet naše tělo a rozumět hlavě. Jíme tak, abychom byly spokojení, zdraví a pěkní (a nechceme u toho zbytečně trpět).
Očekávaný úbytek hmotnosti při dodržování „sytému přirozené redukce“ je cca 3-8 kilogramů za první měsíc.

Přihlášení do redukčního programu [**zde**](/hovory_o_sadle).

<br>

### Jakých služeb můžete využít?

##### Individuálně:
-	Poradenství a terapie pro oblast hubnutí, závislost na jídle, emoční a záchvatové jezení
-	Individuálně sestavený plán podpory dle přání a potřeb každé klientky
-	Školení a hubnutí „ Systémem přirozené redukce“

##### Skupinově:
-	Účast na setkáních/kurzech v rámci [**„Hovorů o sádle“**](/hovory_o_sadle)
-	Dámské podvečery
-	Podpůrné terapeutické skupiny
-	Vzdělávací setkání
-	Pobytové akce
-	Školení a účast v programu „Systém přirozené redukce“ ve skupině (rodina, kamarádky…)

<br>

### Pro koho jsou tyto služby vhodné?

Pánové prominou, většina setkání a akcí je čistě dámská jízda (pánové se mohou přihlásit do „systému přirozené redukce“). Pro věčné dietářky, přejídačky, závislačky na cukru, emoční jedlice, specialistky na „jojo-efekt“, mistryně v odkládání (začnu v pondělí, od září, až bude Venuše v konjunkci se Saturnem…) a všechny, kterým myšlenky na hubnutí, jídlo a vše kolem zabírá až moc času a energie.

-	Přejete si snížit svou hmotnost (nevíte, jak na to, opakovaně nabíráte a hubnete, snažíte se, ale nejde to…)
-	Přestože máte dostatek informací, v reálném životě jste v redukci hmotnosti neúspěšní
-	Máte zájem o pozvolnou změnu stravovacích návyků nebo chcete hubnout rychleji (pod dohledem)
-	Chtěli byste zlepšit svůj zdravotní stav (hladina cukru, cholesterolu, vysoký tlak…)
-	Týká se vás nadměrný příjem potravy (přejídání), emoční nebo záchvatové jezení
-	Trápí vás nadměrné přemýšlení o hubnutí a jídle
-	Zajímáte se o specifické stravovací režimy, např. nízkosacharidové/low carb/keto stravování, IF (intermittent fasting) – přerušované půsty atd.
-	Chcete porozumět fungování těla a psychickým procesům při hubnutí
-	Vaše váha, postava nebo psychické/emoční stavy s tímto související vám brání žít klidně a spokojeně
-	Účast na podpůrné terapeutické skupině
-	Chtěli byste sestavit individuálního plánu redukce/podpory
-	Chcete se zúčastnit školení a dostávat podporu při dodržování mnou sestaveného redukčního programu „ Systém přirozené redukce“
-	Atd.

Pro bližší info o termínech a ceně mě prosím [**kontaktujte**](/contact).

> Pokud si nejste jistí, zda se na mě můžete se svými obtížemi obrátit nebo pokud máte jakékoli dotazy, [**kontaktujte mě**](/contact) prosím telefonicky či emailem.