---
title: "Podpůrné skupiny"
date: 2020-12-28T10:07:21+06:00
# post image
image: "images/group.jpg"
# post type (regular/featured)
type: "featured"
# meta description
description: "Mgr. Romana Svíbová | Podpůrné skupiny"
# post draft
draft: false
---

Podpůrné terapeutické skupiny slouží k vzájemné podpoře, pomoci a motivaci ke změně těch osob, které se potýkají s určitým typem životní nepohody. Účastníci skupiny mají možnost v bezpečném prostředí terapeutického prostoru prozkoumat své duševní pochody, porozumět lépe svým emocím, svému chování a potřebám, mohou postupně nalézt ve svém životě rovnováhu, klid a pochopení. Díky zpětné vazbě ostatních rozvíjejí své komunikační dovednosti, schopnosti porozumět sobě i ostatním lidem, poznat své slabé i silné stránky, nacházejí nové podněty a možnosti řešení vlastní situace. Mohou zde prožít chvíle, kdy se jim ostatní snaží pomoci a zároveň se oni sami mohou stát pro někoho velmi užitečným díky sdílení vlastní zkušenosti a osobních prožitků. Každý člen skupiny může být pomocníkem, dodat jiným sílu a odvahu, a to stejné dostává nazpět. Společně pod vedením terapeuta můžete sdílet náročné, překvapivé, osvobozující a nové poznatky o sobě, jiných lidech i světě, ve kterém existujete. V podpůrné skupině mají účastníci možnost sdílet problémy, diskutovat a otevřeně hovořit bez odsuzování.

Účast na podpůrné terapeutické skupině je zajímavý, hluboký a někdy také náročný zážitek. V každém případě se jedná o silnou zkušenost s velkým potenciálem změny pro účastníka skupiny.

Aktivita na každé skupině není povinná. Dle svého pocitu můžete být aktivní či spíše naslouchat.

Zájemce o účast v podpůrné terapeutické skupině by měl mít zájem a být ochotný se zaobírat sám sebou a mezilidskými vztahy, být alespoň v pozdějších stádiích schopen mluvit o sobě a svých tématech s ostatními účastníky, být ochoten poskytovat zpětnou vazbu ostatním účastníkům.

<br>

### Podpůrná terapeutická skupina – úzkost, strach, panika, obavy
**Cílová skupina:** Nadměrně nebo příliš často se obáváte různých věcí, situací apod., které ostatním lidem nepřipadají závažné, trápí Vás otázky z minulosti nebo si děláte přílišné obavy o budoucnost, máte pocit, že je toho na vás příliš, jste pod neustálým tlakem, zažíváte pocity úzkosti, spojené s nepříjemnými tělesnými projevy (pocení, bušení srdce, svírání na hrudi, pocit na omdlení, zmatenost, nesoustředění, zapomínání….). Výše zmíněné pocity zažíváte buď nárazově, nebo (téměř) nepřetržitě, ovlivňují Vaši chuť do života a jeho kvalitu.

**Formát skupiny:** otevřená skupina pro cca 8 účastníků (noví členové jsou přijímání při uvolnění kapacity průběžně po celý rok)

**Termíny:** začátek 13.3.2023, dále 1x týdně pondělky či čtvrtky/90 minut (při přihlášení sdělte preferovaný den a čas setkávání – dopoledne, odpoledne…)

**Cena:** 450 Kč za 1 setkání (platba probíhá předem vždy na celý následující měsíc)

<br>

### Podpůrná terapeutická skupina – vztahy
**Cílová skupina:** Máte často pocit, že Vám ostatní nerozumí nebo Vy nerozumíte ostatním? Cítíte se nepochopení, je pro Vás těžké nacházet a udržovat vztahy nebo jsou Vaše vztahy (přátelské, partnerské, rodinné…) komplikované?

**Formát skupiny:** otevřená skupina pro cca 8 účastníků (noví členové jsou přijímání při uvolnění kapacity průběžně po celý rok)

**Termíny:** začátek 19.4.2023 (dále každou středu od 17h, délka trvání 90 min)

**Cena:** 450 Kč za 1 setkání (platba probíhá předem vždy na celý následující měsíc)

Při velkém počtu účastníků či při preferenci dopoledního času lze skupinu realizovat i ve všední den v dopoledních hodinách (své preference sdělujte při přihlášení)

<br>
<br>

Před začátkem skupinového setkávání je možné absolvovat individuální setkání a seznámení s terapeutem.

První platbu je třeba uhradit do 3 dnů od přihlášení (případně dle domluvy).

> Bližší informace ohledně plateb, storna apod. budou poskytnuty zájemcům na emailu nebo přes [**kontaktní formulář**](/contact).
